---
layout: post
title: bekçi ve elysium
categories: aarthal religion
---
>"Yiğit ona hakkı bahşetsin ve şimdiler gibi kötü günlerde onu haksızlıktan korusun. Her şeye kadir olan Baba ona hikmet sağlasın. Rahman olan Anne onun arayışlarına kulak versin ve kaybolduğu karanlıklarda yıldızlarla yol göstersin."
>―Başrahip Kahvem

Bekçi veya Tanrı, Aarthal kıtasında dominant olan bir inanç veya tanrıdır. Sistemin kendisinden söz edilirken kısaca inanç denir. Fablas in terra Aarthal et homus et alys, tanrı tarafından indirilmiş mukaddes kitap olarak olarak düşünülür. Bazı mezheplerce farklı düşünülse de kökünde monoteist bir yapısı, lakin birden fazla tasviri vardır.

## bekçi'nin tasvirleri
>Bekçi'nin beş farklı tasvirinin her biri hayatın farklı noktalarını temsil eder ve hepsine farklı amaçlar için dua edilir. Anne, Baba, Yiğit, Bakire ve Yabancı olarak adlandırılırken kendilerine has isimleri de vardır. Kendi isimleri daha yaygınca kullanılır.

Her tasviri için farklı kilise veya tapınak kuruluşları ve organizasyonları olsa da, inancın temel öğretilerine göre sadece tek bir tanrıdır. Bekçi'nin birden çok "tasviri" veya "siması" olması sebebiyle O'ndan bahsedilirken aynı zamanda Beş Tanrı olarak da bahsedilebilir. Bu bilgiler kutsal kitapta geçse de okuma-yazma seviyesinin düşüklüğü sebebiyle bu gerçek halk tarafından tam olarak anlaşılmayabilir. Rahiplerin Beş Tanrı kavramının arkasındaki teolojik nüansı cemaatlerine önemle vurgulaması alışılagelmiş bir görüntüdür.

### Anne: Lûna
>Hayat bazen karanlıkta seyir eder, bazen ise oldukça aydınlık olur. Karanlıkta kalmış olabilirsin, ancak ilerisi yine aydınlık olacaktır. Ay ışığını takip et, doğru yolu bulacaksın.

Lûna, veya diğer adıyla Ceres, Anne, Gümüş Leydi, ve Akşamın Beyaz Leydisi; güzel melodilerin, ay ışığının, ruhun ve kaos ile düzen arasındaki dengenin tasviridir. Aynı zamanda ay(veya asıl ismiyle Lûna), Bekçi'nin Anne tasvirinin bedenleşmiş hali olarak kabul görür.

O, karşıtı ve ebedi rakibi Uçurum Lordu Belphegor ile sonsuz bir savaştadır. Savaşları, gökkubbenin sonsuz dramasıdır, ve doğanın dengesi için çok önemlidir: Lûna, tekrar doğmadan gecenin karanlığı, yani Belphegor onu yutmaya çalışır, ve bu döngü her gece tekrarlanır. Lûna hiç bitmeyen bu mücadelenin sonunda, her yeni ay döngüsünde, Belphegor tarafından katledilir. Bir diğer düşmanı ise Belial'dir, çünkü onun düzenbazlığı bitmek bilmez ve akşam karanlığında, ayın ışığının gölgesinde gücüne güç kattığı düşünülür.

Lûna; ay ışığının ve yıldızların, arayışta olanların ve iyi kalplilerin; navigasyonun ve navigatörlerin; takibin, maceracıların ve gezginlerin; iyi duaların ve rüyaların tanrısıdır. Onun gücü: dünyanın gelgitlerini ve kadınların üreme döngülerini kontrol eden gizemli gücünden gelir. Doğası, görünüşü ve karakteri, ayın döngüleriyle beraber değişir. İsmini, dünyanın uydusu ile paylaşır. Bazen ise, insanlar tarafından ayın Lûna'nın kendisi olduğu savunulur, ve oradan dünyayı izler. Arkasında bıraktığı ışık ise onun, hem mutluluk hem de üzüntü nedeniyle bıraktığı gözyaşları olduğu düşünülür.

O'nun, gel-gitleri kontrol edenin, ve akşamları iç rahatlığı dileyenlere istediğini verenin olduğu inanılır. Ay, karanlıkta ışığını yansıtarak kötülüğü uzak tutar. Lûna, ruhunu ay ile birleştirmiş, ve sonsuza dek yukarıdan dünyayı izlemekte olacaktır.

Lûnayidlere bağlı pek çok dini birlik vardır. Leydinin Kılıçları, Ay Kahinleri, Gümüş Patikalılar, Gümüş Leydiler buna örnek olarak gösterilebilir.

Anne'nin en önemli kuralı tolerans ve kabulleniştir. Cemaatine; onlardan olmayanları, farklı olanları, acı veya üzüntü çekenleri, kaybolmuşları ve diğerlerini tamamiyle onlardanmış gibi kabul edip, yol göstermelerini emreder. Her canlıyı eş görüp, hepsine eşit davranmak doğalarında vardır. Cemaati genellikle hoşgörülü, ve sabırlıdır. Her türlü yardıma koşmaktan çekinmezler.

Lûnayid Kilisesi, kendisinin ibadet edildiği kilisedir. İnsanlar, Anne Öpücüğü[^1] sayesinde doğaüstü güçlere sahip olurlar. Aynı zamanda, ay ışığında gebe kalanlara Aydoğuran denir, ve büyüdüğünde Lûna'ya ibadet edecek bir ruhban olması beklenir.

### Baba: Sol
>Işık yok olduğunda uyku küçük bir ölüme dönüşür, rüyalar ise herkesi sonsuz akşama sürükleyecek fısıltılara. O uyumaz, omuzlarındaki yük yüzünden uyumaktan korkar.

Sol, diğer adlarıyla Helios, Sonsuz Güneşin Koruyucusu, Işık veya Baba; düzenin ve zamanın, güneşin ve sıcaklığın, hikmet ve irfanın; gündoğumunun, doğumun, baharın, özverinin, sağlığın ve gençliğin tasviridir. Sert ancak eşit olarak karakterize edilir.

Tasvirlerinde arkasından altın sarısı bir ışık yayar. Gümüşî beyaz saçları vardır ve kısadır. Üstünde gümüş veya altın yaldızlı; siyah veya mor rahip cüppesi vardır. Sol'ün Işıkgetiren isimli meşeden yapılma bir asası olduğuna inanılır. Ucunda güneş sembolünü andıran bir elmas bulunduğu söylenir.

Ona ibadet edenlerden yasalara kağıtta yazıldığı gibi uymalarını ister. Bunun nedeni kuralların herhangi bir toplumun temelleri olduğuna inanması; ve bu kuralları yıkmanın, veya yasalara saygısızca davranmanın toplumları yıkacağını düşünmesidir. Bu düşünce aynı şekilde geleneklerde de uygulanır. Işık, kişilere aynı zamanda hukukla iç içe olmalarını da tembih eder. Bu nedenle ona ibadet edenlerin çoğu hukuk ve yasalarla ilgilenen büyücüler, askerler, yöneticiler; kadılar ve avukatlar olur. O'nun bu mesajı aynı zamanda ölümlülerin yarattığı hiyerarşiyi de etkiler. Sonsuz Güneşin Koruyucusu; cemaatine, üstlerine saygı duymalarını da emreder. Bunun arkasındaki neden, üstlerinin dediklerini saygılı bir şekilde dinleyenlerin aldıkları sonuçlar, saygısızca davranıp dinlemeyenlerin aldığı sonuçlardan daha farklı ve başarılı olmasıdır.

Sol'ün cemaatinin toplandığı, rahiplerin ve paladinlerin bulunduğu kiliseye Solî Kilisesi denir. Rahiplerine de güneşlordu veya güneşleydisi denir. Kolektif olarak bütün rahip sınıfına ise Solî denir. Hiyerarşi oldukça önemli olup, aynı zamanda da sıkıdır.

### Cengâver: Meda
>Çürümüş bedenler ancak şiddet ve zora dayatılarak yeniden hayatlandırılabilir.

Meda, bazı kültürlerde Athena veya takma adıyla Cengâver; adaletin ve hukukun, zanaat ve zanaatkârların; gücün, demirciliğin ve yaratıcılığın tanrı tasviridir. Gücü bahşeden fiziksel gücün efendisi olarak bilinir. Özellikle Aarthal'ın merkez bölgesinde, Xoras ve Tal-Haib çevresinde yaygın olarak takip edilen bir tasvirdir. Hukuk ve adalet anlayışı çoğu millet tarafından kabul görmüş, ve bu milletlerin yasalarında kullanılır.

Meda, hak arayanların başvurduğu bir tasvir olup, adaletin olduğu yerde eşitlik hukukunu aşılar, fakat adaletsizlik ile karşılaşıldığında ise her türlü aracın mübah olduğunu, ahlaki normların istenilen adalet için geri çekilebileceğini tembihler. Meyitlere olan karşıtlığı hem kutsal kitapta, hem de kilise mensubunda görülebilir.

Meda'nın üç sırtlanı meşhurdur. Bu sırtlanlar, gerekenleri cezalandırmak ve kendisi öç alamayanlara yardım etmek için gönderilen hayvanlarıdır. Her sırtlanın farklı karakterleri vardır.

### Saflık: Teros
Teros veya Bakire; güzelliğin ve saflığın, aşkın ve evliliğin, doğanın ve yabanların; druizmin ve bununla birlikte druidlerin, mantarların, tarımın, çiftçilerin ve feylerin üzerinde önemli etkisi bulunan tasvirdir. Empis'e dalgaların anahtarı Dhizummar'ı ve Denizlerin Kraliçesi ünvanını vermiştir. Belegnor Amarthor'a druidzm öğretilerini bahşetmiştir.

### Yabancı: Marach
>“O, geçmişe bağımlı olandır. Fani hayatların anıları arasına inşaa ettiği kalesinde oturur, muhteşem güzellikte incilere bakakalır gibi onu çeken anıları izler de izler. Çoğu tecrübeli büyücü onun güdülerini anlamaya çalışır, fakat onun her zamanki esrarlı hali sırlarını bütün evrenden saklar.”
>―İnancın Tefsiri, Başrahip Kahvem

Marach, Thanatos veya Yabancı; ölümün ve göçmüşlerin tasviridir. Marach, diğer tasvirlerin aksine sima olarak herhangi bir formda gösterilmez. O semboller, duyular ve görüler aracılığıyla tasvir edilir.

O, anı parçalarını ve  hatıraların esanslarını toplamayı sever. Çoğu modernist teologa göre bu tasvir aynı zamanda deliliğin de tasviridir. Marach’ın metodları ve süregelen tasvir şekli neticesinde ortaya çıkardıkları görüş: Onun hatıralardan silinmekten korkması sebebiyle anılarda yaşamaya çalışması bu tür fani yadigârları toplamaya çalışmasıdır. Bu sebeple bu tasvir aslında her insanın içerisinde bulunan deliliğin bir yansımasıdır.

# elysium
Elysium, Gökdiyar veya Cennet; Dış Diyar’da bulunan bir düzlemdir. Bekçi’nin ve Meleklerin anavatanıdır. Yasalara gerek duymayan, kaosun olmadığı bir yer olup saf iyiliğin somutlaşmış halidir. Sırasıyla Acheron, Arcadia, Babylon ve Zion isimli dört farklı bölgesi bulunur. Bu diyara ulaşmak isteyenler büyücüler aracılığı ile açılan geçitlerle, evrende saklanmış kapılar ile ya da iyi bir yaşamın ardından gelen ölüm ile ulaşabilirler; bir diğer ulaşım şekli de Fani Diyar üzerinden akıp giden Styx Nehri üzerindendir. Styx, bu diyarın ilk katmanı olan Acheron bölgesine akar.

## Cennetin Kapısı: Acheron
Acheron, Acheron Adası veya diğer adıyla Ada; Elysium’un ilk katı veya bölgesidir. Astral Deniz ile çevrili bir adacıktan oluşur ve Styx Nehri’nin bir ağzı bu katmana bağlıdır. Adanın ortasında hemen hemen bütün adayı kaplayan Ay Kapısı bulunur. Göçmüş olanların ilk uğradığı bu katta Persis hüküm sürer.

Burada ay ve güneş aynı anda var olur. Sisli olmasıyla bilinir. Doğru yaşamış, görevlerini yerine getirmiş olanlar tepelerinde ayın onları izlediğini görür ve Kayıkçı Kharon ile çarşaf gibi bir suyun üzerinden geçerler. Yeterince iyi olmayanlar ise güneşi görür, kızgın dalgalar onları Astral Denizin sonsuzluğuna sürükler, bir anda kendilerini Carcosa’nın Arafında, Hiçlik diyarında bulabilirler; veya sonsuza dek sürüklenirler.

## İrem Bahçesi: Arcadia
Arcadia, bazen Arkadya veya İrem Bahçesi; Elysium’un ikinci; mutluluğun, fakat aynı zamanda özlemin katıdır. Burası hayalperestlerin, animaların ve reenkarne olmayı bekleyen iyi niyetli endellerin yurdudur. Karşı konulamaz güzelliği bazen bunaltıcı olsa bile huzurun bitmediği bir yerdir. Arcadia’nın bir yöneticisi veya hükümdarı yoktur; fakat Aether, Gaia ve Venus bu katta yaşar. Ayrıca Akşam Ruhu Paktı burada ikamet eder.

Tam ortasından akan kusursuz güzellikteki Endel Nehri ve devasa ağaçlarla kaplı çevresiyle bekleyişte olan ruhlar ve animalar fani hayatlarında yaptıkları iyiliklerin sonucu olarak huzurlu bir hayat sürer. Her git-gelinde saf ruhlar ile dönen Kayıkçı Kharon, onları ait oldukları Elysium’a getirirken, halihazırda bekleyenler ise yeni gelenleri karşılar ve her gelen, parça parça duran her koruya yeni bir tohum eker. Bu tohumlar hemen olgunlaşmaya başlar ve durmak bilmez, havanın saflığı ve suyun zenginliği sebebiyle saatler içerisinde muhteşem büyüklükte ağaçlara dönüşürler. Her ağacın bir ismi ve her korunun bir ağacı vardır. Bu devasa ağaçlara hayal ağaçları denir. Bu ağaçlar ise inciler kadar parlak, yakut kadar hoş ve bir şeftali kadar tatlı olan ambrosia meyvesini verir. Buranın halkı ve yabanı ise bu meyve ile beslenirler.

Burada ne bir güneş ne bir ay ne de bir yıldız vardır, tepeye bakıldığında leylak rengi gökyüzünü kaplayan lavanta moru bulutlar gözükür. Bu bulutların arasından ise parça parça Babylon şehri gözükebilir.

## Sonsuz Şehir: Babylon
Babylon, Babil, bazen ise Sonsuz Şehir veya Ölümsüz Şehir; Elysium’un en tepesinde, ancak Zion denilen bölgenin altında bulunan devasa uçan bir şehirdir. Burası Elysium’un sonu, ve kalbi sayılır. Ay Kapısı’ndan geçebilen insanların varış noktası olup, ebediyete kadar yaşayacakları yerdir. Bütün hatıralardan, duygulardan; Neheril ile olan savaştan önce Bekçi tarafından inşaa edilmiş bir yerdir. Sonsuz Şehir ile diğer bütün diyarlar ve o diyarların katmanları arasında bir bağ vardır, ve türlü geçitler ile o diyarlara geçilebilirken dönüş yapılamaz. Hyperion ve Atlas burada yaşar.

Şehir, fani gözlerin görebildiği en beyaz ve saf mermerlerden yapılmış, oldukça cilalı taşlardan inşaa edilmiştir. Burayı kirletmek imkansızdır. Spiral şeklinde yukarı doğru uzanan kat kat bir mimarisi vardır. Her katı bir öncekinden daha küçük, fakat aynı sayıda nüfusu barındırabilecek kapasitededir. Merkezinden aşağı Arcadia’ya doğru akan Şevk Irmağı ilk katta bulunan Astral Denize doğru dökülür. Şehrin en üst katında her yönde birer geçit bulunur, bu geçitler evrenin farklı pek çok diyarına açılır. Bu katta, aynı zamanda bir üst katman olan Zion’a açılan bir geçit de vardır. Zion’a ulaşmanın başka yolu bulunmaz.

## Zion
Zion, veya Kumaşın Diyarı; Elysium’un gökyüzüne saklanmış sonsuz ve ulaşılması yasak bir kattır. Bekçi’nin kendisi tarafından yaratılmış, Bia ve Harmonia tarafından yönetilir. Yeni ruhlar burada oluşturulur ve buradan Şevk Irmağı’na dökülür. Ayrıca büyükumaşı Zion’un gökyüzünde dalgalanırken karakumaş bu kumaşın aralarına bağlanmış şekilde onunla beraber süzülür. Diyarlar içerisinde her büyü yapıldığında bu kumaş çok kısa süreliğine minikçe oynar, ve bunu Zion katında olan herkes içeride dolaşan havanın hafif bir meltem gibi onlara çarpması gibi elementler aracılığıyla hissedebilir.
